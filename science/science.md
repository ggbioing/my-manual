# L'uomo con lo scandaglio. Storie di mare, abissi e meraviglie

Per uomo di scienza il mondo deve essere Innanzitutto misurabile. Ciò che siamo in grado di osservare pesare misurare e descrivere è reale e ha un significato. Per questo continuiamo a prendere le misure del mondo e a calare lo scandaglio nell'oscurità tenendo lo sguardo fisso sulle tacche della sagola. Per arrivare a sapere qualcosa.

Non per arrivare a sapere tutto ma per assicurarci che il mondo continui a essere misurabile. Allo stesso tempo per l'uomo di scienza la scienza non è la soluzione ultima. Non è un nocciolo duro e immodificabile di verità nascosto sotto strati e strati  di fatti e osservazioni, ma somiglia piuttosto all'effetto di un sasso lanciato nell'acqua una serie di cerchi che si allargano verso l'esterno. Verso l'ignoto.

Non è nemmeno qualcosa in cui si possa credere. Chi afferma di credere nella scienza commette un errore cognitivo fondamentale. La scienza è un approccio alla verità. Non la verità stessa; è continua revisione, un modo di pensare, un costante interrogarsi. In questo senso la scienza è l'esatto contrario della convinzione incrollabile.

Questa consapevolezza ci aiuta anche a capire che tutto ciò che è ancora sconosciuto ed enigmatico non rappresenta in alcun modo una minaccia per la scienza: tutt'altro. L'approccio scientifico al mondo nasce proprio dallo stupore, suscitato dal mistero e prosegue con l'acquisizione della capacità di interrogare quel mistero. La scienza è un meccanismo in perenne movimento, è un metodo per mettere alla prova pensieri e idee con ciò che è osservabile avere una mente scientifica significa continuare a farsi domande aspettandosi in risposta un'altra domanda.

E l'uomo con lo scandaglio non fa proprio questo? Che cosa fa chi a bordo di una nave in mare aperto cala il peso in quelle profondità che non può vedere né toccare se non porre una domanda?

Non quella più importante. Non l'ultima non la decisiva, soltanto una delle innumerevoli domande che sono state e saranno poste. Perché quando si parla del mare una cosa è certa. Ci sarà sempre spazio per altri interrogativi.
